---
title: Поширені питання
---

Відповіді на часті питання.

## Я лише починаю ознайомлення з GitHub та відкритим вихідним кодом. З чого мені варто почати?

Прочитайте [«Як зробити внесок до відкритого вихідного коду»](https://github.com/freeCodeCamp/how-to-contribute-to-open-source). Там є вичерпні вказівки для тих, хто вперше стикається з такими проєктами. Там також є багато порад для роботи з відкритим вихідним кодом.

## Що мені потрібно знати, щоб зробити внесок до кодової бази?

freeCodeCamp працює на сучасному стеку JavaScript. Якщо ви хочете зробити внесок до нашої кодової бази, ви повинні бути ознайомленими із JavaScript та іншими технологіями, якими ми користуємось: Node.js, MongoDB, OAuth 2.0, React, Gatsby та Webpack.

## Чи можу я перекладати ресурси freeCodeCamp?

Так! Ви можете почати перекладати на будь-яку з 30+ мов, які доступні на нашій локалізаційній платформі.

Деякі з перекладів вже доступні на сайті. Ми хочемо локалізувати freeCodeCamp на популярні мови. Деталі можна дізнатися [тут](https://www.freecodecamp.org/ukrainian/news/yak-dopomohty-z-perekladom-freecodecamp-na-ridnu-movu/).

Якщо ви хочете зробити внесок до перекладу, будь ласка, спочатку [прочитайте цей довідник](how-to-translate-files).

## Чи можу я писати публікації або знімати відео для freeCodeCamp?

Так! Ви можете зробити внесок до новин та каналу на YouTube.

Якщо ви зацікавлені в написанні публікацій, відвідайте цей [посібник з публікацій](https://www.freecodecamp.org/news/how-to-write-for-freecodecamp/). А ще прочитайте нашу [інструкцію зі стилістичного оформлення](https://www.freecodecamp.org/news/developer-news-style-guide/); вона допомагає в написанні кращих публікацій.

Щоб допомогти у створенні навчальних відео, слідуйте [посібнику з каналу на YouTube](https://www.freecodecamp.org/news/how-to-contribute-to-the-freecodecamp-community-youtube-channel-b86bce4c865/).

## Як повідомити про нову помилку?

Якщо ви вважаєте, що знайшли помилку, то спершу прочитайте публікацію [«Як повідомити про помилку»](https://www.freecodecamp.org/news/how-to-report-a-bug-to-freecodecamp/) та виконайте її вказівки.

Якщо ви впевнені, що це нова помилка, то, будь ласка, створіть нове завдання на GitHub. Надайте якомога більше інформації для того, щоб ми могли відтворити помилку. У нас є заздалегідь заготовлений шаблон, який може вам допомогти.

Будь ласка, зверніть увагу на те, що завдання на GitHub стосуються лише проблем щодо кодової бази та не мають ніякого відношення до допомоги з програмування. Якщо у вас є сумніви, то варто [звернутися за допомогою на форум](https://forum.freecodecamp.org), а вже потім створювати завдання на GitHub.

## Як повідомити про проблему з безпекою?

Будь ласка, не створюйте завдань на GitHub щодо питань безпеки. Натомість [слідуйте нашій політиці безпеки](https://contribute.freecodecamp.org/#/security).

## Я здобуваю освіту. Чи може робота на платформі зараховуватися мені в залікові кредити?

Так. Але зверніть, будь ласка, увагу, що ми не можемо надати жодних графіків чи документів, які вимагатиме ваш коледж або університет. Ми отримуємо багато запитів на злиття та внесків до коду від розробників-волонтерів і ми поважаємо їхні час та зусилля. Ми поважаємо усіх наших користувачів, а тому не надаємо жодним запитам особливого пріоритету лише через те, що вони пов’язані з навчанням у закладах освіти.

Ми просимо вас враховувати це та відповідно планувати свій час заздалегідь під час роботи над кодом.

## Чому на завданнях бувають різні позначки?

Техпідтримка, що відповідає за код, [сортує](https://en.wikipedia.org/wiki/Software_bug#Bug_management) завдання та запити на злиття залежно від пріоритету, складності та інших факторів. [Тут ви можете ознайомитися з усіма їхніми значеннями](https://github.com/freecodecamp/freecodecamp/labels).

## Звідки почати, якщо я хочу працювати над завданням?

Вам варто переглянути [**`help wanted`**](https://github.com/freeCodeCamp/freeCodeCamp/issues?q=is%3Aopen+is%3Aissue+label%3A%22help+wanted%22) або [**`first timers only`**](https://github.com/freeCodeCamp/freeCodeCamp/issues?q=is%3Aopen+is%3Aissue+label%3A%22first+timers+only%22), щоб швидко ознайомитись з доступними завданнями.

:::tip
Завдання в **`help wanted`** загальнодоступні, тож вам не треба отримувати дозволи на роботу з ними. А ось завдання з позначкою **`first timers only`** — це спеціальні завдання для людей, які ще не робили внесок до кодової бази freeCodeCamp.
:::

## Знайшлась друкарська помилка. Чи потрібно повідомляти про цю проблему, перш ніж зробити запит на злиття?

Для друкарських та орфографічних помилок можна відразу відкрити запит на злиття без створення завдання. Не забудьте вказати деталі в описі запиту на злиття, щоб допомогти нам переглянути ваш внесок (навіть якщо там незначна зміна).

Створюйте завдання, якщо ви хочете обговорити глобальніші аспекти кодової бази або навчальної програми.

## Яким чином можна отримати доручене завдання?

Зазвичай ми доручаємо завдання лише тим користувачам, які вже давно нам допомагають. Натомість ми дотримуємось такої політики, щоб бути справедливими до кожного:

1. Скоріш за все ми приймемо перший запит на злиття, який описує завдання.
2. Якщо декілька користувачів одночасно відкривають запит на злиття для одного завдання, ми надаємо пріоритет тому, який найкраще її описує. На що ми звертаємо увагу:
   - Чи враховано тести?
   - Чи враховано всі випадки використання?
   - Чи ви переконалися, що всі тести виконуються і працюють локально?
3. Також ми даємо пріоритет тим запитам на злиття, які дотримуються наших рекомендацій.
   - Чи дотримано списку запитів на злиття?
   - Чи змістовна назва у вашого запиту на злиття?

## Я хочу бути модератором freeCodeCamp. З чого мені варто почати?

Модератори нашої спільноти — наші герої. Їхні добровільні внески роблять freeCodeCamp безпечною та гостинною спільнотою.

Перш за все, ви повинні бути активним учасником нашої спільноти та дотримуватись нашого [Кодексу поведінки](https://www.freecodecamp.org/news/code-of-conduct/) (а не просто обіцяти його виконання).

Декілька рекомендацій стосовно наших платформ:

- Щоб бути модератором **дискорду/чату**, будьте активними у нашому чаті та взаємодійте з іншими, навчаючись та практикуючи вирішення потенційних конфліктів.
- Щоб бути модератором **форуму**, будьте активними та взаємодійте з іншими людьми на форумі, підтримуйте їх та надавайте зворотний зв’язок за потреби. Див. [посібник керівника підфоруму](https://forum.freecodecamp.org/t/the-subforum-leader-handbook/326326) для додаткової інформації.
- Щоб бути модератором **GitHub**, допомагайте з обробкою завдань GitHub, перевіряючи, чи вони дійсні та (в ідеалі) пропонуйте їх вирішення (власне чи чуже).

Коротко: поважайте інших. Ми — люди з усього світу. Зважаючи на це, будь ласка, слідкуйте за своїм спілкуванням із людьми інших культур.

Якщо ви практикували вищезгадане **деякий час** та хтось із модераторів рекомендує вас, з вами зв’яжеться співробітник та залучить до команди модераторів. Робота над відкритим кодом є волонтерською, і наш час обмежений. Ми розуміємо, що у вашому випадку це правда. Тому ми наголошуємо на тому, щоб бути **послідовними**, а не взаємодіяти у спільноті 24/7.

Див. наш [довідник модератора](moderator-handbook) для детальнішого списку обов’язків модератора та наших очікувань від них.

## Моя проблема не висвітлена у цій документації.

**Не соромтеся звертатися за допомогою до:**

- Категорії `Contributors` на [форумі нашої спільноти](https://forum.freecodecamp.org/c/contributors).
- Каналу `#Contributors` на [нашому чат-сервері](https://discord.gg/PRyKn3Vbay).

Ми раді допомогти вам зробити внесок до будь-якої цікавої для вас теми. Якщо ви поставите нам запитання у відповідній до нього темі, ми з радістю надамо вам роз’яснення. Перш ніж публікувати своє запитання, пошукайте чи не було його вирішено раніше.

Заздалегідь дякуємо за ваші ввічливість та терпіння. Пам'ятайте, що ця спільнота здебільшого складається з волонтерів.

## Додаткова допомога

Якщо у вас є запитання щодо стека, архітектури коду, перекладів чи будь-чого іншого, зв’яжіться з нашою командою [на форумі](https://forum.freecodecamp.org/g/team).

**Ви можете написати на електронну пошту нашим розробникам: `dev[at]freecodecamp.org`**
