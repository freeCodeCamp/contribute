---
title: Офіційний довідник модератора freeCodeCamp
---

Цей довідник допоможе із модерацією у нашій спільноті. Сюди входять розмови та взаємодії у завданнях та запитах на злиття на GitHub, форумі, чатах та інших офіційних спільнотах, які ми підтримуємо.

> [!NOTE] Модератори freeCodeCamp мають доступ до всіх частин спільноти. Це означає, що ми довіряємо вам наглядати за будь-якою з них.

Ви можете стати модератором будь-якої цікавої вам платформи. Деякі модератори допомагають тільки на GitHub, а інші залучені на форумі. Деякі модератори активні всюди.

Для нас важливо, щоб ви насолоджувались роллю модератора та проводили свій час там, де вам цікаво.

> «З великою владою приходить велика відповідальність.» - Дядько Бен

Темперамент модератора важливіший за технічні навички.

Слухайте. Допомагайте. Не зловживайте владою.

Спільнота freeCodeCamp вітає кожного і ми хочемо, щоб так було надалі.

У нас є [Кодекс поведінки](https://code-of-conduct.freecodecamp.org), який керує нашою спільнотою. Чим менше правил, тим легше їх запам’ятати. Ви можете прочитати ці правила та закріпити їх у пам’яті [тут](https://code-of-conduct.freecodecamp.org).

> [!NOTE] Ми додамо вас до однієї або більше команд на GitHub, форумі нашої спільноти та чат-серверах. Якщо у вас немає дозволу до платформи, яку хочете модерувати, [зверніться до персоналу](FAQ#additional-assistance).

## Mодерація GitHub

Модератори мають два головних обов’язки на GitHub:

1. Сортувати завдання та відповідати на них.
2. Переглядати та сортувати запити на злиття (тобто QA).

### Модерація завдань на GitHub

Ми використовуємо головний репозиторій [`freeCodeCamp/freeCodeCamp`](https://github.com/freeCodeCamp/freeCodeCamp/issues), щоб відстежувати завдання всіх репозиторіїв. Щодня ми отримуємо завдання, які потрібно відсортувати, позначити та вирішити. Це також чудове місце, щоб почати робити внески до відкритої кодової бази.

#### Сортування завдань

[Сортування](https://en.wikipedia.org/wiki/Triage) — це процес визначення пріоритету кожного нового завдання. У нас є список позначок, які ми використовуємо для визначення пріоритету, категорії, статусу та масштабу завдання.

Ви можете допомогти нам організовувати та сортувати завдання, використовуючи позначки з [цього списку](https://github.com/freeCodeCamp/freeCodeCamp/labels). Зазвичай поруч біля кожної позначки описано її значення.

Зверніть увагу на позначки `"help wanted"` та `"first timers only"`. Їх потрібно додавати до тредів, які підійдуть потенційним помічникам для створення запиту на злиття.

Для розв’язання незначної проблеми, як-от друкарської помилки, рекомендовано застосувати позначку «first timers only» разом із додатковою інформацією. Для цього ви можете використати [шаблони відповідей](reply-templates#first-timer-only-issues).

#### Закриті, застарілі, неактивні завдання та запити на злиття

- Старими завданнями або PR називають ті, на яких не було жодної активності від автора протягом 21 дня (3 тижні від останньої активності), але лише після того, як модератор запросив більше інформації/змін.

- Ми визначаємо активність як коментарі із запитом оновлення PR та сортування типу `status: update needed` тощо.

- Якщо помічнику потрібні допомога або час, ми повернемося до нього після отримання відповіді. У будь-якому випадку, модератори повинні розсудливо вирішувати спірні статуси запитів.

:::tip
Рекомендуємо використовувати список стандартних [шаблонів відповідей](reply-templates) під час сортування завдань.
:::

### Модерація запитів на злиття

Помічники вносять зміни до репозиторію freeCodeCamp завдяки запитам на злиття (PR). Нам потрібно перевірити запит на злиття на забезпечення якості (QA) перед тим, як об’єднати чи закрити його.

#### Види запитів на злиття

1. **Редагування інструкції завдань**

   Ці зміни стосуються тексту завдань (опису, інструкції або тесту).

   Це можна зробити одразу на GitHub та вирішити, чи потрібно їх об’єднувати. Нам потрібно подбати про мільйони людей, які працюють з цим текстом під час навчання на freeCodeCamp. Чи дійсно текст буде зрозумілішим, але не стане більшим? Чи доречні ці зміни? Пам’ятайте, що наша ціль — зробити завдання зрозумілими та короткими. Зайві деталі лише відволікають. Можна додати посилання на ресурс, який стосується теми завдання.

   Ви можете закрити недійсний PR та відповісти на нього за допомогою [шаблона](reply-templates#closing-invalid-pull-requests).

   Якщо зміни позитивні, залиште коментар «LGTM» (Looks Good To Me). Як тільки запит отримає принаймні два схвалення від модераторів чи розробників (включно з вашим), ви можете об’єднати його.

2. **Редагування коду завдань**

   Це зміни коду завдання: початок виконання, розв’язок завдання та тестові рядки.

   Такі PR необхідно обрати зі списку GitHub і перевірити на локальному комп’ютері або Gitpod, щоб переконатися, що тести завдань працюватимуть з поточним розв’язком та новий код не призводить до помилок.

   Деякі помічники можуть спробувати додати додаткові тести, щоб покрити всі можливі випадки. Важливо, аби завдання не виявилось занадто складним. Завдання та їх тести повинні бути максимально простими для розуміння. Окрім алгоритмічних завдань та розділу з інтерв’ю, учні повинні вирішити кожне завдання протягом двох хвилин.

   Ви можете закрити недійсний PR та відповісти на нього за допомогою [шаблона](reply-templates#closing-invalid-pull-requests).

   Якщо зміни позитивні, залиште коментар «LGTM». Як тільки запит отримає принаймні два схвалення від модераторів чи розробників (включно з вашим), ви можете об’єднати його.

3. **Зміни до платформи**

   Ці зміни коду змінюють функціональність платформи freeCodeCamp.

   Часом розробники вносять зміни без пояснень, але нам потрібно знати причину для зміни коду. Такі PR мають містити посилання на наявне завдання на GitHub, де обговорюються причини внесення змін. Тоді ви зможете відкрити PR на своєму комп’ютері та протестувати їх локально.

   Якщо ви бачите позитивні зміни, не об’єднуйте їх одразу. Напишіть коментар «LGTM» та згадайте **@freeCodeCamp/dev-team**, щоб вони остаточно затвердили зміни.

4. **Автоматизовані PR (Dependabot)**

   Деякі PR є автоматизованими оновленнями залежностей, які відбуваються через інтеграцію. Вам не потрібно об’єднувати чи схвалювати такі запити. Хтось із команди розробників займеться переглядом і об’єднанням цих автоматизованих PR.

#### Як переглядати, об’єднувати та закривати PR

##### Призначте собі запит на злиття:

Перш за все, якщо ви обираєте запит для перегляду, його потрібно призначити собі. Для цього потрібно натиснути на посилання «assign yourself» під «assignees» у правій частині інтерфейсу GitHub.

Дотримуйтесь вищевказаних правил залежно від виду запиту на злиття.

##### Переконайтеся, що пройшла перевірка CI:

Перед об’єднанням будь-якого запиту потрібно переконатись, що GitHub звітує проходження перевірки (повинні стояти зелені прапорці). Якщо бракує якогось з прапорців, виявіть причину. Внесена зміна заважає тестам? Якщо об’єднати запит, чи функціонуватиме сайт? Такі перевірки важливі для стійкості платформи.

> [!WARNING] Об’єднання запитів, які не пройшли перевірку CI/CD, може спричинити труднощі зацікавленим сторонам, включно з розробниками та помічниками.

##### Як діяти при конфлікті об’єднання:

Інколи виникають конфлікти об’єднання.

Це означає, що зроблено інший запит, який вносить зміни до тієї самої частини файлу. GitHub має інструмент для боротьби з конфліктами об’єднання. Ви можете спробувати розв’язати ці конфлікти. Будьте розсудливими.

Зміни запиту знаходяться зверху, а головної гілки — знизу. Інколи там буде багато непотрібної інформації, яку можна видалити. Як закінчите, не забудьте видалити `<<<<<<`, `======` та `>>>>>>`, які Git додає для визначення місць конфлікту.

Якщо ви невпевнені, попросіть допомоги в когось з модераторів чи розробників.

##### Об’єднання дійсного запиту на злиття:

Якщо запит вже готовий і він не вимагає додаткових схвалень (пам’ятайте, що потрібно принаймні два), його потрібно об’єднати. Використайте опцію за замовчуванням **"Squash and Merge"**. Це збере всі запити на злиття в одне затвердження, що зробить історію Git легкою для читання.

> Після цього потрібно залишити коментар на запиті та особисто подякувати помічнику!

Якщо автором є «first-time contributor», привітайте його з першим успішним запитом, об’єднаним з репозиторієм. Статус автора можна побачити у правому верхньому куті запиту. Ви побачите `First-time contributor`:

<details>
   <summary>
      Значок нового помічника на запиті (знімок екрана)
   </summary>

   <br>
   <img src="https://i.imgur.com/dTQMjGM.png" alt="Значок нового помічника на запиті" />
</details>

Якщо запит не готовий до об’єднання, надайте автору ввічливу відповідь щодо подальших дій. Сподіваємося, вони нададуть відповідь та внесуть зміни до свого запиту.

Якщо вам потрібна чиясь думка щодо запиту, залиште коментар та додайте позначку «discussing».

##### Закриття недійсного запиту на злиття:

Запитам часто приділяють мало уваги та зусиль. Це помітно з того, що помічник не відмітив прапорці або використав загальні назви, схожі до «Made changes» чи «Update index.md».

Бувають і ситуації, коли помічник додає посилання на свій вебсайт, включно зі створеною ним бібліотекою, або вносить поверхневі зміни, які на користь лише йому.

Ви можете закрити недійсні PR та відповісти на них за допомогою [шаблона](reply-templates#closing-invalid-pull-requests).

#### Фільтрування запитів на злиття

Щоб відсортувати запити на злиття для QA для швидкого доступу до запитів, які готові до перегляду, не містять конфліктів, не заблоковані та всі прапорці яких є зеленими, використайте це посилання, щоб застосувати фільтри:

[Пряме посилання із застосованим фільтром](https://github.com/freeCodeCamp/freeCodeCamp/pulls?q=is%3Aopen+is%3Apr+-label%3A%22status%3A+blocked%22+-label%3A%22status%3A+merge+conflict%22+status%3Asuccess+draft%3Afalse)

#### Інші вказівки для модераторів на GitHub

Ви матимете доступ до репозиторію freeCodeCamp, але **не оновлюйте код одразу в репозиторіях freeCodeCamp**. Весь код повинен надходити до кодової бази freeCodeCamp у вигляді запиту з розгалуження репозиторію.

Ніколи не приймайте власні запити. Їх повинен розглянути інший модератор.

Якщо ви помітили, що хтось порушує [Кодекс поведінки](https://code-of-conduct.freecodecamp.org) на завданнях GitHub або відкриває запит з підозрілим вмістом, напишіть на `support[at]freecodecamp.org` із посиланням на цей запит. Ми розглянемо можливість залокувати автора для нашого GitHub назавжди.

## Модерація форуму

Як модератор, ви допомагаєте нашій спільноті бути приємним місцем для всіх, хто бажає навчатися чи отримати допомогу. Ви матимете справу із позначеними дописами та оброблятимете спам, повідомлення поза темою та інші недоречні розмови.

Зверніть увагу на те, що як тільки ви станете модератором на форумі, то почнете бачити сині підказки щодо користувачів форуму. Наприклад, «[person] вперше публікує повідомлення. Привітайте нового користувача у нашій спільноті!» або «[person] публікує повідомлення за довгий час. Привітайте користувача з поверненням у спільноту!»

![Блакитне повідомлення «[person] вперше публікує повідомлення. Привітайте нового користувача у нашій спільноті!»](https://i.imgur.com/mPmVgzK.png)

Це надасть шанс привітати користувачів та змусити їх почуватись особливими. Можливо, хтось з нових учасників стане майбутнім помічником, який допомагатиме безлічі людей вивчати програмування. Навіть найменший вияв доброти може спонукати до низки добрих справ.

### Видалення повідомлень на форумі

Модератори форуму можуть видаляти дописи користувачів. Це потрібно робити лише в таких випадках:

1. Користувач опублікував зображення порнографічного характеру або насильницького змісту.
2. Користувач розмістив посилання або код зловмисного характеру, що може завдати шкоди іншим користувачам, які натискають на них.
3. Користувач заповнив тред величезною кількістю спаму.
4. Обліковий запис був створений, без сумніву, для спаму.

### Що робити зі спамом

Якщо допис зі спамом опублікував легітимний користувач (тобто він хотів не спамити, а навчатись/зробити внесок), надішліть йому повідомлення щодо проблеми та видаліть посилання чи допис, якщо потрібно. Залиште примітку у профілі користувача, де пояснюєте причини вжитих заходів. Якщо проблема не зникає, то заблокуйте можливість користувача публікувати дописи (для цього використайте опцію тиші на панелі адміністратора). Надішліть користувачу попередження із [Кодексом поведінки](https://code-of-conduct.freecodecamp.org). У приватному повідомленні встановіть прапорець, який вказує на те, що ваше повідомлення є «офіційним попередженням».

Як модератор, ви можете ставити запитання і звітувати про порушення на [форумі у розділі mod-team](https://forum.freecodecamp.org/c/mod-team/4).

### Що робити із розмовами поза темою

Дописи або теми, які розміщені в неправильному місці, можна перемістити або перейменувати так, щоб це було доречним.

За виняткових обставин модератор може поділити дискусію на декілька тредів.

Знову ж таки, якщо у вас виникають проблеми чи запитання, напишіть у категорії `«Staff»` та позначте іншого модератора, аби він переглянув ваші дії.

### Що робити з опублікованим розв’язком

Якщо у своїй відповіді користувач надсилає розв’язок до навчальної програми freeCodeCamp, видаліть її та використайте відповідь **Solution Instead of Help** (або іншу своїми словами).

Якщо у своїй відповіді користувач надсилає кінцевий розв’язок до навчальної програми freeCodeCamp, розмийте її та використайте відповідь **Blurred Spoiler Solution**.

Якщо користувач просить відгук щодо розв’язку, перемістіть тред до підфоруму зворотного зв’язку та розмийте розв’язок за потреби. Якщо користувач публікує розв’язок для того, щоб похвастатися, вилучіть тред зі списку та використайте відповідь **Solutions Thread**.

### Користувачі, які не досягнули відповідного віку

Наші [Умови користування](https://freecodecamp.org/terms) вимагають, щоб користувачі freeCodeCamp досягли 13-річного віку. Якщо користувач зізнався, що не досягнув 13-річного віку, надішліть йому повідомлення (нижче) та призупиніть обліковий запис. Потім напишіть на `support[at]freecodecamp.org` (із посиланням на обліковий запис на форумі), щоб видалити облікові записи на /learn та форумі.

```markdown
SUBJECT: Users under 13 are not allowed to use the forum per our Terms of Service.

It has come to our attention that you are under 13 years of age. Per the [freeCodeCamp Terms of Service](https://freecodecamp.org/terms), you must be at least 13 years old to use the site or the forum. We will be deleting both your freeCodeCamp account and your forum account. This restriction keeps us in compliance with United States laws.

Please rejoin once you have reached at least 13 years of age.

Thank you for understanding.
```

### Запити на видалення облікового запису

Якщо користувач надсилає запит на видалення свого облікового запису, надішліть наступне:

```markdown
Deleting an account with many posts disrupts the flow of conversation, and could remove helpful information for other Campers.

We can anonymize your account, which will remove your username along with any other public information associated with your forum account. Your posts will remain, but will be attributed to an anonymous user, and you will be unable to log in to the account, as it will no longer be associated with an email address.

If you would like to proceed with this, please reply to this message with your consent.
```

Якщо користувач наполягає на видаленні свого облікового запису, попросіть його написати лист на `support[at]freecodecamp.org` з посиланням на обліковий запис на форумі.

### Модерація через мобільний телефон

Форум можливо модерувати через мобільний телефон, але ви можете зіткнутися з певними проблемами. У списку перелічено не всі проблеми.

- Якщо при спробі «заготовленої відповіді» не відкривається меню (після натискання на зубчасте колесо), натисніть на текстове поле та спробуйте ще раз.
- Модераторський «гайковий ключ» знаходиться в нижній частині вікна попереднього перегляду, але якщо ви натиснете на нього, і не бачите кнопку «Select Posts», тому що вона поза полем зору, вам доведеться прокрутити екран, хоча іноді це не працює. У такому випадку вам потрібно перейти на монітор комп’ютера/ноутбука.
- Іноді значок відповіді може приховатись, якщо натиснути на меню з трьома крапками під публікацією. Перезавантажте сторінку, щоб повернути його.

## Модерація Facebook

Якщо ви помітили будь-що, що порушує наш [Кодекс поведінки](https://code-of-conduct.freecodecamp.org/), вам необхідно негайно це видалити.

Іноді люди публікують те, що вважають смішним. Вони не усвідомлюють, що те, що вони сказали чи поширили, може трактуватися як образа. Такі дописи потрібно видаляти, але немає потреби кидати користувача в бан. Ми надіємося, що користувач зрозуміє, що його допис був неприйнятним та, відповідно, видаленим.

Іноді допис є кричущим порушенням норм і не може бути розумно обґрунтованим з позиції культурних відмінностей чи нерозуміння англійської мови. У такому випадку вам потрібно серйозно розглянути можливість заблокувати користувача у групі на Facebook.

## Модерація Discord

Модератори вирішують порушення нашого [Кодексу поведінки](https://code-of-conduct.freecodecamp.org/) у чаті наступним чином:

> [!NOTE] Camperbot служить нашим ботом та всі команди використовують дискордовий інтерфейс команд. Ви можете переглянути список всіх команд, ввівши `/` у будь-якому каналі.

1. **Переконайтеся, що користувач навмисно порушив [Кодекс поведінки](https://code-of-conduct.freecodecamp.org).**

   Не всі порушення [Кодексу поведінки](https://code-of-conduct.freecodecamp.org) є навмисними. Нові користувачі можуть публікувати велику кількість коду для допомоги, не знаючи, що це може заважати розмові. У таких випадках ви можете просто попросити їх скористатися такими службами, як CodePen чи Pastebin.

2. **Якщо користувач безсумнівно та навмисно порушує [Кодекс поведінки](https://code-of-conduct.freecodecamp.org), модератор робить наступне:**

   Через незначне порушення можна видати попередження за допомогою команди `/warn`. Через грубші порушення користувача можна видалити із сервера тимчасово (за допомогою команди `/kick`) або назавжди (за допомогою команди `/ban`). У деяких випадках користувачу просто потрібен час, щоб охолонути та зібрати свої думки: команда `/mute` дозволяє запобігти взаємодії користувача зі спільнотою на встановлений час. Заглушений користувач бачить розмову, але не може публікувати повідомлення чи додавати реакції.

   Усі модераційні команди приймають параметр `reason`, що вимагає короткого пояснення вжитих дій. Модераційні дії, виконані із допомогою бота, будуть записані до `#mod-actions`, що дозволяє нам залишатись на одній хвилі. Вбудовані інструменти дискорду не записуються, тому їх потрібно уникати.

   > [!WARNING] Причина модераційної команди буде додана до особистого повідомлення користувачу. Не забудьте бути професіоналом.

3. **Створення приватного обговорення**

   Можуть виникнути ситуації, коли до користувача варто звернутися особисто. Цього не варто робити в особистих повідомленнях, бо це може призвести до ситуацій, коли ви заявляєте одне, а кемпер — інше. Замість цього використайте функціональність бота та створіть приватне обговорення:

   - Викличте команду `/private`, де `target` — користувач, з яким ви бажаєте відкрити особисте обговорення.
   - Бот створить новий канал та додасть згаданого користувача, а також всіх модераторів із роллю `Your Friendly Moderator`. До каналу додані усі модератори для прозорості, але лише модератор, який викликав команду може взаємодіяти з учасником. Виняток: модератор просить допомоги.
   - Коли обговорення закінчено, натисніть кнопку `❌ Close` _на першому повідомленні у приватному каналі_, щоб бот закрив та видалив канал.

4. **Видалення повідомлень**

   Наш бот автоматично вносить видалені повідомлення до каналу `#mod-actions`. Якщо повідомлення не відповідає нашому Кодексу поведінки або є неприпустимим для нашої спільноти, його можна видалити.

   Зауважте: якщо повідомлення порушує умови використання дискорду, про це потрібно повідомити через https://dis.gd/report **перед** видаленням.

5. **Не погрожуйте вжити заходів**

   Якщо користувач порушує [Кодекс поведінки](https://code-of-conduct.freecodecamp.org), ніколи не погрожуйте вжити заходів та не попереджайте їх публічно. Натомість поговоріть приватно, використовуючи команду `/private` або модераційні команди бота.

   Якщо порушення очевидно ненавмисне і не потребує модерації чи приватної бесіди, повідомте користувача-правопорушника про його дії.

   Наприклад:

   - Користувач публікує великий код та просить допомоги:

     Модератор: **@username**, будь ласка, використовуйте CodePen або Pastebin, коли публікуєте довгий код.

   - Або вам потрібно пояснити причину:

     Модератор: **@username**, будь ласка, використовуйте CodePen або Pastebin, коли публікуєте довгий код, оскільки це порушує чат та може вважатися спамом згідно із нашим [Кодексом поведінки](https://code-of-conduct.freecodecamp.org).

   - Дрібні та ненавмисні порушення [Кодексу поведінки](https://code-of-conduct.freecodecamp.org):

     Модератор: дружнє нагадування дотримуватись [Кодексу поведінки](https://code-of-conduct.freecodecamp.org): https://code-of-conduct.freecodecamp.org/

6. **Не хвастайтесь тим, що ви модератор**

   Не ставте себе вище спільноти. **Ви — спільнота.** І спільнота довірила вам захищати щось особливе, що ми всі розділяємо: _привітне_ місце для нових розробників.

   Якщо ви вихваляєтесь своєю посадою модератора, люди можуть почуватися некомфортно поруч з вами так само, як почуваються некомфортно поруч із поліцією, попри те, що не порушували закон. Це лише людська природа.

7. **Не суперечте іншим модераторам**

   Якщо ви не погоджуєтесь із діями іншого модератора, обговоріть це особисто з ним або у каналі #mod-chat. Ніколи не відхиляйте дії модератора і ніколи не суперечте іншим модераторам привселюдно. Натомість спокійно все обговоріть у `#mod-chat` та переконайте модератора, що він сам повинен скасувати бан або змінити свою думку.

   _Пам’ятайте: ми всі в одній команді. Ми хочемо гідно представляти роль модераторів і діяти у взаємній згоді._

8. **Бесіда з іншими модераторами**

   У нас є кімната `#mod-chat` лише для модераторів. Скористайтеся нею! Якщо ви сумніваєтесь в тій чи іншій ситуації, зверніться за допомогою до інших модераторів. Якщо ви вважаєте, що якісь питання потрібно обговорити — зробіть це. Ви — частина команди, а ми цінуємо вклад кожного! Навіть якщо ви не погоджуєтесь із цими рекомендаціями або [Кодексом поведінки](https://code-of-conduct.freecodecamp.org)!

9. **Тимчасова неактивність**

   Якщо протягом певного часу ви не можете бути активним модератором у зв’язку із відпусткою, хворобою чи іншою причиною, переконайтесь, що ви попередили інших у каналі `#mod-chat`. Це для того, щоб ми розуміли, чи зможемо розраховувати на вашу регулярну активність на сервері чи ні.

## Як стати модератором

Припустимо, ви допомагаєте іншим у спільноті протягом певного часу. У такому випадку наша команда модераторів зверне на вас увагу та запропонує вас як потенційного модератора [нашому персоналу](https://forum.freecodecamp.org/g/Team). Легшого та коротшого шляху немає.

Якщо вас затвердили, ми додамо вас до команд модераторів на [GitHub](https://github.com/orgs/freeCodeCamp/teams/moderators), [форумі](https://forum.freecodecamp.org/g/moderators), чаті тощо.

> [!NOTE] Для GitHub: після того, як вас затвердять модератором, ви отримаєте запрошення до репозиторію Github. Вам потрібно перейти за посиланням [freeCodeCamp GitHub Organization Invitation](https://github.com/orgs/freeCodeCamp/invitation), щоб отримати запрошення.
>
> Це необхідно для того, щоб ми могли надати вам дозвіл робити записи у наших репозиторіях.

## Як працює кімната помічників

Ми вітаємо кожного у [кімнаті помічників на нашому чат-сервері](https://discord.gg/PRyKn3Vbay). Ми створили її для модераторів та інших кемперів, які роблять внесок до нашої спільноти будь-яким чином, включно з навчальними групами.

Ми прискаємо, що помічники читають всі повідомлення, у яких вони згадуються через **@username**. Все інше за бажанням, однак не соромтесь читати інші дописи та взаємодіяти з ними.

## Комунікація із посередниками

До вас можуть звернутися організації, які хочуть стати партнерами або співвласниками бренду freeCodeCamp. Як тільки ви зрозумієте їхні наміри, **закінчуйте діалог** та направте їх на пошту `team[at]freecodecamp.org`.

Нам часто надходять такі пропозиції, тому вигоду співпраці для нашої спільноти краще вирішувати персоналу (зазвичай воно того не варте).

## Як діяти при зверненнях щодо (психічного) здоров’я

Іноді трапляються ситуації, коли користувачам потрібна медична допомога, або у них наявні ментальні порушення та вони шукають підтримки.

Згідно з нашою політикою вам варто уникати приватних розмов на такі теми. Якщо ситуація напряму стосується freeCodeCamp, потрібно мати запис розмови. Наголосіть, що ми не медичні працівники та заохотьте користувача звернутись по медичну допомогу.

Попри те, що іноді це важко, уникайте порад, а радше направте користувача на пошук професійної допомоги!

Якщо таке трапилося у чаті, створіть приватний канал для користувача та команди модераторів. Це можна зробити за допомогою команди `private`.

- Користувачу гарантована конфіденційність.
- У публічному чаті більше немає порушень.
- Інші учасники команди можуть втрутитися, якщо вам некомфортно справлятися із ситуацією самостійно.

Корисні посилання:

http://suicide.org/international-suicide-hotlines.html

## Примітка щодо свободи слова

Інколи люди захищатимуть щось образливе або провокативне, обґрунтовуючи це «свободою слова».

Цей вебкомікс від XKCD ідеально підсумовує думки більшості спільнот стосовно свободи слова.

<div align="center"><img src='./images/github/xkcd-free-speech.png' width="400" height="400" /></div>

Дякуємо за увагу та допомогу спільноті розробників!
